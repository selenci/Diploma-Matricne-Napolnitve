\chapter{Zaključek}\label{1407-1013}

V tem diplomskem delu smo si ogledali pet različnih algoritmov - NNM, SVT, TNNM, ASD in LMaFit - za reševanje problema matričnih napolnitev, pri čemer vsak temelji na drugačnih matematičnih orodjih.
NNM ključno uporablja orodja iz semidefinitne optimizacije, 
SVT in TNNM se opreta na lastnosti singularnega razcepa matrik, 
LMaFit in ASD pa uporabita reševanje minimizacijskega problema po metodi najmanjših kvadratov, pri čemer prvi rešuje eksaktno, drugi pa s pomočjo verzije gradientnega spusta.
V poglavju \ref{1407-1011} smo podrobno predstavili matematično ozadje vsakega izmed algoritmov
in dokazali nekatere pomembne trditve, na katerih temeljijo ideje teh algoritmov.
Nato smo se v poglavju \ref{1407-1012}
osredotočili na testiranje in primerjavo delovanja algoritmov na primeru rekonstrukcije slik. Zanimala nas je kakovost rekonstruiranih slik, čas za rekonstrukcijo in vpliv ter težavnost izbire parametrov, ki so vhodni podatki v posamezni algoritem.
Analizirali smo več vidikov rekonstrukcije, pri čemer smo se osredotočali na vprašanja, ki so pri rekonstrukciji pomembna. Na koncu smo algoritme primerjali s precej bolj uveljavljenim algoritmom za rekonstrukcijo,
ki temelji na reševanju Laplaceove diferencialne enačbe. 

Glavni prispevki tega diplomskega dela so 
predstavitev matematičnega ozadja različnih algoritmov za reševanje problema matričnih napolnitev,
implementacija teh algoritmov v programu Matlab in raziskava kakovosti ter časovne zahtevnosti njihovega delovanja na problemu rekonstrukcije zašumljenih slik.

Področje matričnih napolnitev je zelo obsežno, zato bi v prihodnosti ugotovitve tega dela lahko razširili v veliko smeri.
Delovanje algoritmov bi lahko preizkusili še na drugih področjih njihove uporabe, npr.\ rekonstrukciji zašumljenih signalov, kompresiji, priporočilnih sistemih in problemih napolnitev matrik razdalje \cite{Survey-NKS19}.
Ker so podatki v slikah lokalno podobni, česar problem matričnih napolnitev ne more upoštevati, pričakujemo, da bi algoritmi delovali še veliko bolje na tistih področjih uporabe, kjer lokalna podobnost podatkov ni pomembna (npr.\ priporočilni sistemi).
Predstavljeni algoritmi TNNM, LMaFit in ASD imajo še alternativne verzije, ki posamezne korake algoritma izvedejo drugače. Lahko bi testirali delovanje teh alternativnih različic. Poleg tega obstajajo tudi številne izpeljanke teh algoritmov,
pa tudi algoritmi, ki uporabljajo povsem drugačna matematična orodja. Vir \cite{Survey-NKS19} navaja še algoritme IRLS, ADMiRA in algoritem optimizacije na gladki Riemannovi mnogoterosti. Kot smo navedli v razdelku \ref{1307-2251}, bi lahko izpeljali tudi svoje različice algoritmov, kjer bi kakšen korak naredili na nov način. LMaFit bi zaradi velike odvisnosti od začetnega približka lahko razširili tako, da bi začeli z več naključno generiranimi začetnimi približki in po nekaj prvotnih korakih, izmed približkov izbrali tistega, ki bi najhitreje konvergiral. Zanimivo bi bilo klasificirati vhodne probleme glede na to, katerega od algoritmom bi bilo smiselno najprej uporabiti za napolnitev in kako nastaviti vhodne parametre. Seveda je nemogoče pričakovati, da bi bila taka klasifikacija eksaktna, kar kažejo tudi naša testiranja, kljub vsemu pa bi lahko generirali neko lestvico priporočil, ki bi uporabniku omogočala smiselno zaporedje izbiranja algoritmov in parametrov v njih.